# La Belle Dame Sans Merci

Co trápí tě dnes, rytíři,  
že ztrácíš svůj čas v blouzněních,  
a rákos sklání stébla svá  
i pták už ztich.

Co trápí tě dnes, rytíři,  
že tvář máš bledou neštěstím,  
vždyť úroda je pod střechou,  
konec dlouhým žním.

Lesklé slzy na řasách,  
jak bílé lístky kopretin.  
I růže v tváři mění se  
na pouhý stín.

Já potkal krásku na lukách  
tak nádhernou jak dítě víl,  
její oči byly hluboké  
a já z nich pil.

Já držel jsem ji v náručí  
a celý den jsem s ní jen stál,  
pak zpívala mi píseň svou  
a já ji znal.

Pak náramek jsem uvázal  
a do vlasů jí věnec vplet.  
V očích měla lásky zář  
a v ústech med.
 
Nabídla mi sladký pel  
a sváděla mě k něžným hrám  
a cizí řečí povídá,  
že mě ráda má.

Pak najednou ji přemoh' pláč,  
když mě vzala na svůj hrad.  
Já směl ji líbat na víčka,  
a kolébat.

Já s ní jsem ležel v peřinách  
a dlouho spal, ach bohužel,  
mně zdál se sen, už poslední,  
co kdy jsem měl.

V něm bledých králů, princů voj  
armáda snad stohlavá  
volá: "La belle Dame sans merci  
tě spoutává."

V tvářích měli všichni strach  
v očích plál jim divný klam  
a potom jsem se probudil  
a byl jsem sám.

Teď stesk mě trápí, po ní jen,  
a ztrácím svůj čas v blouzněních,  
i rákos sklání stébla svá  
i pták už ztich.

