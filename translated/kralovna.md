# Královna a voják
*The Queen and the Soldier (Suzanne Vega)*

Dnes voják sám vchází na královnin práh.  
Řekne: "Já válku vzdávám a rád bych vám plách'."  
A královně zdá se, že jej potkala v snách,  
a tak volně jej nechá vejít.

"Dlouho vídám váš palác tu na skále stát,  
my vraždíme pro vás a tak chtěl bych jen znát,  
proč jen válka vás láká, a pak se na cestu dát,  
tak se ptám ještě naposled, proč?"

Vzápětí kráčejí přes celý sál,  
otvírá dveře a pozve jej dál    
a chvíli se zdá, jak by čas věčně stál,  
káže mu na místo: "Sem!".

"Už dávno, krásko, já poznat vás chtěl,  
vím, prohrál jsem víckrát než vyhrát jsem směl,    
a teď mám trochu pocit, že jsem vám naletěl,  
že válkou se bavíte jen.

Potom královna mladá bodne pohledem svým,  
praví: "Nezkoušej chápat, co jenom já vím!".  
A v tváři má dětství a v očích smutku stín,  
svou samotu dál schovává.

"Cítím, že v srdci mi vězí žhavý drát,  
řeže mě, pálí, a nedá mi spát."  
On jí pohladí dlaň, jak by snad měl ji rád  
a ona skloní až k němu svou tvář.

"Řekni, jak moc jsi chtivá, když slabá se zdáš,  
žiješ v paláci sama, za zdí se ukrýváš,  
ale já se tam nevrátím, kde vojsko své máš,  
a pak pohlédl s ní z okna ven.

Slunce tam září, šedivou oblohou,  
ona po lásce touží celou duší svou,  
jenže stále se bojí, vždyť lásky nám lžou,  
a v očích mu neumí číst.

On jí řek: "Já chtěl bych žít a mít svoji čest.  
Dostat co zasloužím a nedat se splést  
a mít rád svou dívku, s ní svůj osud nést.  
Výsosti, tvé cesty jsou podivné."

Majestát náhle padá a prý nemá dost sil  
a přiznává, že jenom smutek jí zbyl,  
a prosí ho ať počká, jestli by souhlasil ...  
prý chvíli jen sama chce být.

A náhle v dálce šleh' rozkaz jak bič,  
pak voják byl zabit a už nesou jej pryč  
a královna pláče a její svět chrání klíč  
a bitva - ta běží dál.

