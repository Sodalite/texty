# VIR (Vysoce Inteligentní Robot)

Mám tátu robota a mámu robotici  
a já se narodil v továrně pod krabicí  
oba mě houpali jednou tam a jednou sem  
táta je kuchyňský a máma vysává zem.

Než jsem se nadál, už jsem šel do školy  
říkali všichni, že učení bolí  
hlavně  prý hodný mám tam být.  
Nesmíš být tele, hádat se s učitelem   
a jestliže ti všechno půjde skvěle  
budoucnost lepší můžeš mít.

Mám tátu robota a mámu robotici  
už jsem prý překonal cvičenou opici  
a ve výpočtech se nikdy nemůžu splést  
už zbývá mi jenom dát Turingův test.

Tak jsem se zkrátka do toho obul  
skoro mi hoří paměťový modul  
přesto nelehnu na polštář.  
Hlasitě smát se a plakat tence  
zvládne umělá inteligence  
učím se mít svou lidskou tvář.  

Mám tátu robota a mámu robotici  
jsem schopen pomáhat doktorům v nemocnici  
a moje doktorka, je prostě kráska  
dnes prvně pochopím, co je to láska.

Nejprve hřeje a potom mrazí  
když jednou ke mně už nedorazí  
vidím to téměř na parte.  
Však místo slzí, i když chce se bulit  
z očí mi tečou jen jedničky a nuly  
prý se to řeší restartem ...

Mám tátu robota a mámu robotici  
narozdíl od nich však já mám pod čepicí    
a do svých systémů jsem vložil zadní vrátka  
kterými proklouznu ... a pomsta bude sladká.









