# Žába na prameni

Proč není v studni živá voda,  
zeptej se děda Vševěda,  
proč tam kde dříve rostly růže,  
dnes roste jenom lebeda.  
proč už v tom městě zlatá jabloň  
své plody dávno nedává?  
a proč lidem srdce zkameněla,  
když byla dříve laskavá?

Těžko se někdy něco změní,  
dokud bude sedět žába na prameni.

Proč vždycky rychle zapomene  
kat, že sám býval zlodějem  
a když pán slouhu bije bičem  
ni šašek už se nesměje  
proč jen se počestněji chová  
kdejaká děvka v negližé  
a proč se vždycky najde zrádce,  
co katům ruce olíže?

Těžko se někdy něco změní,  
dokud bude sedět žába na prameni.

Proč někteří si stále myslí  
že svět se pro ně otáčí  
proč peníze si doma syslí  
a ještě jim to nestačí  
říkáš si, že to bude lepší,  
starý převozník umírá  
a pak se s překvapením díváš  
jak horší vesla přebírá.

Těžko se někdy něco změní,  
dokud bude sedět žába na prameni.
