# Ve frontě na vleky

Stojím frontu na vleky  
achich ouha, ta je dlouhá  
můžu tu být na věky.  
Necítím však zděšení  
na Vánoce dlouhý noce  
znám já jedno řešení.

Mezi nohy zasuň lyži,  
když se lyže s druhou zkříží,  
tenhle závod vyhrává,  
kdo lepší nervy má.  
Když tě tlačí dav do rohu,  
nastrč hůlku, nastav nohu,  
takto spousta minut  
ušetřit se dá.

Stojím frontu na vleky  
achich ouha, ta je dlouhá  
můžu tu být na věky.  
Necítím však zděšení  
na Tři krále o krok dále    
znám já jedno řešení.

Lyže sundej, postup k plotu,  
použij svoji těžkou botu,  
tenhle závod vyhrává,  
kdo lepší nervy má.  
Pošlap špičky, dup na patky,  
bude na tě každý krátký,  
takhle spousta minut  
ušetřit se dá.

Stojím frontu na vleky  
achich ouha, ta je dlouhá  
můžu tu být na věky.  
Necítím však zděšení  
na Hromnice o den více    
znám já jedno řešení.

Odstrč dítě až do sítě,  
dítě v síti nebolí tě,  
tenhle závod vyhrává,  
kdo lepší nervy má.  
Nežli vyhrabe se zpátky,  
zbrzdíš otce, zdržíš matky,  
takhle spousta minut  
ušetřit se dá.

Stojím frontu na vleky  
achich ouha, ta je dlouhá  
můžu tu být na věky.  
Já však dobré know-how mám  
na mou věru, vpřed se deru  
naděju se, už jsem tam.
