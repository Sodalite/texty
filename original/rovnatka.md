# Rovnátka

Dva mladí milenci u autobusu  
chtěli si vyzkoušet francouzskou pusu.  
Nejprv to bylo jak pohádka,  
než se jim zasekla rovnátka.

Přece jsou šťastní, i když to bolí,  
protože taková prý láska bývá.  
Drží se za ruce uprostřed polí  
a zatím se nad světem pomalu   
pomalu   
pomalu  
pomalu stmívá.

Chtějí je uvolnit, to jsou mi věci,  
hlavu si lámají nad tím ježkem v kleci.  
Zkoušejí doprava, pak dolů,  
hlavně, že mohou být pospolu.

Přece jsou šťastní, i když to nudí,  
protože taková prý láska bývá.  
Drží se za ruce a ruce je studí  
a nad nimi Měsíc si ospale   
ospale   
ospale  
ospale zívá.

Nakonec objeví ten postup pravý,  
ústa se oddálí, celkem jsou zdraví.  
Pole se kolem nich rozvlní.  
Kolikpak zbývá jim ještě dní?

Stále jsou šťastní, i přes trochu krve,  
protože taková prý láska bývá,  
byť to pak nebude jak tehdy prve  
kdyžs pro ni na louce nad ránem,  
nad ránem,   
nad ránem   
korále sbíral.
