# Rovnátka

Dva mladí milenci ve Vilniusu  
chtěli si vyzkoušet francouzskou pusu  
nejprv to bylo jak pohádka  
než se jim zasekla rovnátka.  

Přece jsou šťastní, i když to bolí,  
protože taková prý láska bývá  
drží se za ruce uprostřed polí  
a zatím se nad světem pomalu stmívá.

Chtějí je uvolnit, to jsou mi věci    
lámou si hlavu nad tím ježkem v kleci  
zkoušejí doprava, pak dolů  
hlavně že mohou být pospolu.

Přece jsou šťastní, i když to nudí,  
protože taková prý láska bývá  
drží se za ruce a ruce je studí  
a nad nimi Měsíc si ospale zívá.

Nakonec objeví ten postup pravý  
ústa se oddálí, oba jsou zdraví  
a větrem kolem nich vlní se žito  
je jim to nakonec tak trochu líto.

Stále jsou šťastní, i přes trochu krve,  
protože taková prý láska bývá   
nikdy to nebude jak tehdy prve    
nad ránem, když se den rozednívá.
