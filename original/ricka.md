# Oslava

Táhne se modrá stužka v údolí  
je jako šála  
kdesi se ozve výkřik sokolí  
bílá je skála  
seběhnu dolů malou pěšinou  
k tobě se na břeh posadím  
a když mě někdy trochu trápí svět  
můžu ti vyprávět.

Vím moje řeko, že mi rozumíš  
že posloucháš, tím jsem si jistá  
a všechny moje smutky,  
strasti a zlé skutky,  
vezmeš s sebou  
a já -- jsem zas čistá.

Důvěru mou, tu nikdy nezradíš  
má stará známá  
proudem mi vlasy lehce pohladíš  
jsi jako máma  
tvá tichá píseň ta mě konejší  
a na vlnách mě kolébá  
a když mě žádný nemá zrovna rád
můžu ti povídat.

Vím moje řeko, že mi rozumíš  
že posloucháš, tím jsem si jistá  
a všechny moje touhy,  
bolesti a šmouhy,  
vezmeš s sebou  
a já -- jsem zas čistá.

Když se jen skloním nad tvou hladinou  
vidím čas chvátat  
už nejsem sama, jsem už s rodinou  
má mě kdo chápat.  
A přesto chodím k tobě stále dál  
ačkoliv se mi děti smějí  
víš, lidé smáli se mi tolikrát
chci s tebou vzpomínat.

Vím moje řeko, že mi rozumíš  
že posloucháš, tím jsem si jistá  
a všechny moje splíny,  
přehmaty a stíny,  
vezmeš s sebou  
a já -- jsem zas čistá.

Přichází náhle časy podzimní  
v listí se skrýváš  
kolik tak týdnů nebo kolik dní  
do zimy zbývá
a zatímco ty končíš v přehradách  
my lidé zavíráme víčka.  
Ještě než dohoří nám svíčka  
jsi moje říčka.





