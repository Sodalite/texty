# Vánoční skepse

Je Štědrý večer a na celý svět  
venku si bohatě sněží.  
"Dobrý den, pane," uslyším,  
dvě děti okolo běží.

Ptám se jich: "Jak se má Ježíšek?  
Zda-li se dneska k vám staví?"  
A z jejich pohledů poznávám -  
myslí si, že nejsem zdravý.  
"To se tak jenom děláte  
nebo jste opravdu hloupý?  
Každý vám na tohle odpoví,  
že dárky nám tatínek koupí!"

Povídám: "Dívejte kolem je sníh -  
z nebeské peřiny peří."  
Zakroutí hlavou a uslyším smích,  
prý IQ mám domovních dveří.  
"Pane, vy se tak mýlíte  
a je to jen vaše škoda.  
Dneska už přece každý ví,  
že sníh je jen zmrzlá voda!"

Zkouším to naposled, potřetí,  
prskavky na stromcích svítí.  
"Spěchejte, než vám odletí -  
to musí hvězdičky býti."  
"Vy si z nás snad blázny tropíte  
v znalostech zeje vám díra.  
Prskavky - dusičnan barnatý  
dřevěné uhlí a síra!"

Je Štědrý večer, svatá je noc,  
domů se vracím tím peřím,  
betlémské hvězdy a čarovná moc  
a nevím, zda v to ještě věřím.
