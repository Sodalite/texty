\section*{Felix}
\begin{verse}
Se zvukařem Felixem\\
stojím dlouho nad mixem.\\
Celou obcí Strání-Květná\\
ozývá se vazba zpětná.\\
Něco dovnitř, více ven.
\end{verse}

\section*{Tobiáš}
\begin{verse}
Vzali jednou Tobiáše\\
na kolečko mariáše.\\
Tichá sedma, štychy, esa,\\
jejich srdce zkrátka plesá.\\
Svlékli jej až do rubáše.
\end{verse}

\section*{Hubert}
\begin{verse}
Ptali se doktora Huberta,\\
jakože srdcaře, experta:\\
"Jaké, že jsou sporty pravé,\\
aby srdce bylo zdravé?"\\
"Já jezdím na kole Liberta."
\end{verse}

\section*{Karel}
\begin{verse}
Na Orlík teď jede Karel,\\
veze s sebou velký barel.\\
Dneska byl to večer perný,\\
je tu s ním i Ludvík Černý\\
Námět na film? Na akvarel?
\end{verse}

\section*{Karla}
\begin{verse}
Moje první láska Karla\\
skoro vůbec nezestárla.\\
Skrze pátou lahev pivní\\
čas se zdá být relativní,\\
Karla stále atraktivní.
\end{verse}

\section*{Miriam}
\begin{verse}
Jedináček Miriam\\
rozjela se na Siam.\\
Svěřila se mojí Lence,\\
chce si najít sourozence.\\
Kde už jinde, když ne tam?
\end{verse}

\section*{Liběna}
\begin{verse}
Navrhuje Liběna:\\
"Táto, co ta Výměna?\\
Není třeba ekonoma -\\
deset dní a stovák doma."\\
Ve sklepě je zazděná.
\end{verse}

\section*{Saskie}
\begin{verse}
Pohleď, to je Saskie\\
na showroomu u Kie.\\
Prodejce jde na ruku,\\
slíbí dlouhou záruku.\\
Snad si auto užije.
\end{verse}

\section*{Bohumír}
\begin{verse}
Předváděl se Bohumír,\\
jak je skvělý mušketýr.\\
Rozběhne se, mocně skočí,\\
kolem sebe zbraní točí.\\
Nabodnul se na rapír.
\end{verse}

\section*{Bohumíra}
\begin{verse}
Po schodech jde Bohumíra\\
na hrudi ji něco svírá.\\
Osud jí dal těžkou dardu,\\
vážný infarkt myokardu.\\
Ze sanitky už jen zírá.
\end{verse}

\section*{Bohdan}
\begin{verse}
"Co to chroupeš, Bohdane?"\\
"Ale ... zelí kysané."\\
Spiklenecky na mě kouk'\\
pak hned pustil ostrý pšouk.\\
Žádný z nás už nevstane.
\end{verse}

\section*{Evžen}
\begin{verse}
"Podívej se, Evžene,\\
prádlo má být složené!\\
Co to tamhle vidím v rohu?\\
Z toho se snad roznemohu.\\
Ty trenky jsou kožené?"
\end{verse}

\section*{Martin}
\begin{verse}
Zobrazuje Martina\\
středověká rytina.\\
Jede na svém bílém koni,\\
vločky, ty se za ním honí.\\
Zima brzo začíná.
\end{verse}

\section*{Benedikt}
\begin{verse}
Co měl asi Benedikt\\
s Vatikánem za konflikt?\\
Copak žvanil tenhle borec,\\
že před týdnem, římský stolec,\\
uvalil naň interdikt?
\end{verse}

\section*{Tibor}
\begin{verse}
Přihlásili Tibora\\
do skautského tábora.\\
Dítě prý je "zralý",\\
tak si dneska balí.\\
Spacák, ešus, čutora.
\end{verse}

\section*{Sáva}
\begin{verse}
Můj bratranec Sáva\\
dostudoval práva.\\
Po patnácti letech,\\
ženě a třech dětech.\\
To je dobrá zpráva.
\end{verse}

\section*{Leopold}
\begin{verse}
Rozkazem měl Leopold\\
majorovi vzdáti hold\\
a jak prudce salutoval,\\
major facku vyfasoval.\\
Stálo ho to celý žold.
\end{verse}

\section*{Otmar}
\begin{verse}
Pozoruju Otmara,\\
městem vleče soumara.\\
Málo nafty. Zvíře jaksi\\
jede už zas líp než taxi.\\
Tradice to prastará.
\end{verse}

\section*{Mahulena}
\begin{verse}
Konečně je Mahulena\\
znovu čistě přebalena.\\
Jen se mrknu na oblaka,\\
slyším zase: "Tata kaka".\\
Šmarjá, to je osmá plena.
\end{verse}

\section*{Gertruda}
\begin{verse}
Stydím se za Gertrudu,\\
že mi dělá ostudu.\\
Na Karlově mostě\\
oděna jen prostě\\
recituje Nerudu.
\end{verse}

\section*{Romana}
\begin{verse}
Hezká groupie Romana\\
líbá v šatně frontmana.\\
Nakonec i k sexu svolí,\\
jenže ji to hrozně bolí.\\
Domů pak jde zklamaná.
\end{verse}

\section*{Alžběta}
\begin{verse}
Jednou ráno Alžběta\\
vyrazila do světa.\\
Jede loukou, jede lesem,\\
také polem harcuje se\\
na mopedu Babetta.
\end{verse}

\section*{Nikola}
\begin{verse}
Zvědavostí Nikola\\
strčí nohu do kola.\\
Následuje strašný pád,\\
zuby musí sesbírat\\
všude kolem dokola.
\end{verse}

\section*{Albert}
\begin{verse}
Ráno našli Alberta.\\
Z Palerma toť poberta.\\
Dnes jej už nic nebolí,\\
v těle broky se solí.\\
Prolomená omerta.
\end{verse}

\section*{Cecílie}
\begin{verse}
Chodí ke mně Cecílie,\\
hned jak městem půlnoc bije.\\
Nikdo z přátel netuší,\\
zpívává mi do uší.\\
Valerián ve mně žije.
\end{verse}

\section*{Klement}
\begin{verse}
Moje víra, praví Klement,\\
ta je pevná jako cement.\\
Kdo ji se mnou nesdílí,\\
soudruzi ho za chvíli\\
zredukují na exkrement.
\end{verse}

\section*{Emílie}
\begin{verse}
Moje žena Emílie\\
hledá světem fosílie.\\
Rázem září její aura,\\
v hlíně kosti vespersaura\\
na pomezí Brazílie.
\end{verse}

\section*{Kateřina}
\begin{verse}
Chtěl bych se svou Kateřinou\\
strávit pár dní pod peřinou,\\
hrát si s ní na anatoma,\\
žena je však pořád doma.\\
Zapíjím žal medovinou.
\end{verse}

\section*{Artur}
\begin{verse}
Když tak vidím Artura,\\
připomíná pratura.\\
Jenom když jsme spolu v Chebu,\\
vypadá spíš jako zebu.\\
Snad to dělá kontura.
\end{verse}

\section*{Xenie}
\begin{verse}
Ráno přijde Xenie,\\
hned si kafe zalije.\\
Vezme si ho do skladu\\
až úplně dozadu.\\
Tam se klidně zašije.
\end{verse}

\section*{René}
\begin{verse}
Na verbuňcích neměl René\\
vůbec mašle přežehlené.\\
Ač měl tanec hodnotu,\\
za krojovou čistotu\\
"mosel však byt vylóčené."
\end{verse}

\section*{Zina}
\begin{verse}
Uviděl jsem svoji Zinu\\
vyfocenou v magazínu.\\
Kdo jen tyhle fotky tvořil,\\
vzal to, jak ji pánbůh stvořil.\\
Přivedu je na mizinu.
\end{verse}

\section*{Ondřej}
\begin{verse}
Doučovat Ondřeje,\\
to jsou vážně galeje.\\
Ať si není žádná bedna,\\
ale neznat dva plus jedna?\\
To mě teda omeje.
\end{verse}

