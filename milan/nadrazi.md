# Noční nádraží

Těžký je vzduch, propocený  
únavou z daleké cesty.  
Tlačíme se v jednom shluku,  
aspoň tu žádný není sám.  
Vítá nás dvůr osvětlený  
a rozkazy s ráznými gesty.
Marně teď hledám tvou ruku  
a ptám se, brácho, kde tě mám.

Všichni tu stojíme v řadách,  
vločky se z nebe k nám snáší.   
Divím se jen krátkou chvíli,  
proč vlastně vůbec netají?  
Drahá je každičká rada.  
Poslední naději zháší  
čísla, co nám nakreslili.  
Na jména víc se neptají.

Každý má místo, kam jeho cesty vedou,  
tam nejsou nutné lhůty čekací.  
Nádraží noční, sem naše vlaky jedou  
odtud se žádný nikdy nevrací.

V dálce už pomalu svítá,  
jsem první a ty zas druhý,  
oba jsme zůstali sami  
pod jednou ranní oblohou.  
Vzali nám vše, co jsme měli,  
všechno až na svislé pruhy.  
Vzpomínky na oči mámy  
ty nám však sebrat nemohou.

Každý má místo, kam jeho cesty vedou,
tam nejsou nutné lhůty čekací.
Nádraží noční, sem naše vlaky jedou
odtud se žádný nikdy nevrací.


