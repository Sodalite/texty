# Za zavřenými dveřmi

Padáš do černé díry
snad už to poznáváš
a čekáš, že tě zachráním.
Držíš se hloupé víry,
že ve všem pravdu máš,
mně zbývá jenom pokání.

Už mě nebaví, že stále jsem ta špatná,
že šlapu po tvé duši a jsem ti málo platná.

Obzor událostí
dávno jsi překročil.
Já sama ještě šanci mám.
Zůstaň si se svou zlostí,
můj svět se otočil,
za sebou rázně zamykám.

Už mě nebaví, být stále jen ta špatná.
Jsem zkrátka v lichocení jenom neobratná.

Jen Bůh ví, kde se zjevíš,
která ti naletí
a těžký kříž tvůj zkusí nést?
Že skvělý se jen jevíš,
pochopí v zápětí,
a že být s tebou je jak trest?

Jak dlouho vydrží se snažit nebýt špatná?
Kdy lásky pohledávka začne býti splatná?
