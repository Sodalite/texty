================
Lidé z kalendáře
================

1. Měnová reforma (1953)
========================

| Večer holka copatá
| pořádně mě prohmatá.
| Bohatství mé pánu rovno.
| A hned ráno už mám hovno.
| Měl jsem vložit do zlata.

2. Edvard Beneš podepsal abdikační dopis (1948)
===============================================

| "Copak smutníš, Beneši,
| vládnout už tě netěší?"
| "Už se hnuly doby písty,
| ke kormidlu s komunisty!"
| "To se v Moskvě potěší."

3. Železniční neštěstí v Eschede (1998)
=======================================

| Na nádraží v Eschede:
| "Kurva, ten vlak nejede!"
| Poskládal se jako z karet,
| kdosi čeká na lazaret.
| Stovku Charón převede.

4. Henry Ford dokončil quadricykl (1896)
========================================

| Zkouší Henry quadricykl
| prudce sykl, krátce kvikl.
| Každý rázem pozná,
| že to bolest hrozná.
| Varlata si na něm scvikl.

5. První Orient Express odjel z Paříže (1883)
=============================================

| Věnuju se espressu
| na sedačce v expresu.
| Nancy, Mnichov, Vídeň, Niš -
| nový život už je blíž.
| Se starým se nesnesu.

6. Vylodění v Normandii (1944)
==============================

| Ležíme tu na pláži,
| s veškerou svou bagáží. 
| Domů nikdo nepůjde, 
| byť je večer. Večer D.
| Postupně nás odváží. 

7. Bitva u Malešova (1424)
==========================

| Mohou jenom nahlas klíti,
| vozy už se na ně řítí
| a na kopci krpatém
| mává slepec palcátem.
| Pražané jsou celkem v řiti.

8. Vypálení kláštera Lindisfarne
================================

| Mniši, mnozí nahatí,
| utíkají k úpatí
| na ostrově Lindisfarne.
| Stejně je to všechno marné.
| Pobijí je rohatí.

9. Prvovýstup na Broad Peak
===========================

| Na vrch zbývá už jen kousek,
| v ruksaku mám něco housek.
| Před vrcholem Falčan Kangri
| cítím se být "rather hungry".
| Zapomněl jsem na ubrousek. 

10. Vypálení Lidic (1942)
=========================

| Ještě chvíli stojí ves,
| pláče dítě, štěká pes.
| Maso rve si z vesnice
| divá, černá orlice.
| Pak se na kraj smutek snes. 

11. Napoleon zabral Maltu
=========================

| Povídala v temném altu:
| "Nemáme už žádnou maltu!
| Přijel kupec v autě 'Leon'
| tvrdil, že je Napoleon.
| Potom zmizel v rychlém kvaltu."

12. Podmokelský poklad (1771)
=============================

| Archeolog v Podmoklech
| pátral po mamutích klech.
| Najednou se z hlíny
| vyloup' nález jiný.
| Depot mincí po Keltech.

13. Guns'n'Roses v Praze (2006)
===============================

| Mávám, křičím: "Tak už hraj!"
| A on zpívá: "Babe, don't cry."
| Potom do mně jemně vklouz'
| v zákulisí Axel Rose.
| Sedmé nebe, druhý ráj.

14. Premiéra písně Teskně hučí Niagára (1931)
===========================================

| Ono trampské milování,
| je jen také zevlování.
| Co s tím taky - fena hárá,
| v dálce hučí Niagára.
| Věnujme se grilování.

15. Prokop Diviš sestavil bleskosvod (1754)
===========================================

| Nebezpečné blesky, hromy
| často hoří naše domy.
| Hromosvody, co se divíš,
| instaluje firma Diviš.
| Zaměstnává také Romy.

16. Pád balónu Kysibelka (1891)
===============================

| Z koše zazní rázně: “Ano,
| kotevni teď pusťte lano!”
| Nejprv stoupá do nebe
| a pak se to dojebe.
| Spadli dolů. Nevídáno.

17. Vystoupení proti odpustkům (1412)
=====================================

| Proč má shořet jako vích
| kdesi v pekle za svůj hřích?
| Čest se znova navrátí
| tomu, kdo si zaplatí.
| Jeroným si smutně vzdych.

18. Boj v kostele sv. Cyrila a Metoděje (1942)
==============================================

| To se děje špatná věc,
| když se úkryt změní v klec.
| Tlukot srdce, chladný pot,
| z venčí dusot těžkých bot.
| Z rohu kyne umrlec.

19. Let Jana Kašpara (1910)
===========================

| Nedělej tu kašpara!
| Říkám, tahle almara
| stejně nikam nepoletí.
| Na to vsadím vlastní děti
| a počkám si do jara.

20. Krvavé Boží tělo v Kladně (1628)
====================================

| Zase fáráš na lípačku,
| stejně nemáš ani kačku.
| Bacherovi za to trest.
| Hrubá dlaň se sevře v pěst.
| To tys dostal nakládačku.

21. Poprava 27. českých pánů (1620)
===================================

| "Má mě ráda, nemá ráda,
| švihnu mečem, hlava padá.
| Nechápu jen, proč by kat,
| také nemoh' milovat.
| Poslední švih - má mě ráda."

22. Dokončení Karlova mostu (1503)
==================================    

| Do Velvar k nám přijel prodejce,
| že si zase jede pro vejce.
| Starosta vstal prudce: "Tak už dost!
| Kdy už dostavíte ten váš most?"
| "Neudělej chybu v dodejce!"

23. První veřejné osvětlení v Písku (1887)
==========================================

| Běží tlupa dětí rychlým tryskem
| od severu k jihu celým Pískem.
| Staré babky: "Co je? Co má býti?"
| Děcka zase na to: "Už to svítí."
| Křižík si je jistý slušným ziskem.

24. Desátý přelet Halleyovy komety (451)
========================================

| Mnohokráte prokletá,
| Mléčnou dráhu zametá.
| Co se děje, že se ptáte?
| Dneska je tu podesáté
| hvězda s vlasy. Kometa.

25. Dvouletý Václav IV. korunován českým králem (1363)
======================================================

| Dneska dají ti tvůj kříž,
| tíhou hlava klesá níž.
| Jistě by sis radši hrál,
| místo toho už jsi král.
| Toho se už nezbavíš.

26. Krysař z Hameln (1284)
==========================

| Na píšťalu začal misi,
| mašírují branou krysy.
| Jak se sliby mění v smetí,
| odcházejí branou děti.
| Ne vždy projdou kompromisy.

27. První čistička odpadních vod v Bubenči (1906)
=================================================

| Čistička je v Bubenči
| to se nám to, lidé, chčí.
| Také se nám dobře sere.
| To je prostě dílo, které
| o svém smyslu přesvědčí.

28. Chuchelská bitka (1881)
===========================

| To se takhle spolu sčuchli
| Češi, Němci v Malé Chuchli.
| Jak zahrály klarinety,
| rozbili si svorně rety.
| Ještě doteď nejsou zpuchlý.

29. Odstoupení Podkarpatské Rusi (1945)
=======================================

| To zas jednou přišli Rusi,
| naše země pod ně musí:
| "Z Užgorodu k Chustu!
| Nebraňte nám v růstu."
| Postavit se? Kdo to zkusí?

30. Teorie relativity (1905)
============================

| Co si myslíš, hlupáku,
| když tak sedíš ve vlaku,
| opájíš se strašnou lží:
| Prý se hýbe nádraží.
| Uvažuj o opaku!

