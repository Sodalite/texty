=================
Tváře z kalendáře
=================

Nový rok
========

| Prý na Nový rok
| o slepičí krok.
| Jenže já už od prosince
| čistím z humna slepičince.
| Je jich celý žok.

Karina
======

| Moje sestřenka Karina
| svojí Toyotou Carina
| sviští krajem, cesty řeže,
| za volantem skoro vleže,
| cítí se jako Farina.

Radmila
=======

| Cikánečka Radmila
| budoucnost mi věštila.
| Na Brněnském Cejlu,
| byl jsem jedním z hejlů.
| Hotovost se ztratila.

Radomil
=======

| Starý trempíř Radomil
| první ledy prolomil.
| Na potlachu v Ascaloně
| cucnul lektvar ze slivoně,
| palce se mnou zalomil.

Diana
=====

| Chlubila se Diana,
| že prý už je zadaná.
| Její milý prý má styl,
| dravost jako krokodýl.
| Brzo bude sežraná.

Dalimil
=======

| Koncem týdne Dalimila
| jeho žena páskem zbila.
| Jak bral roha, hodně křičel,
| tak si ještě zlomil kyčel.
| Neděle se vydařila.

Baltazar, Kašpar, Melichar
==========================

| Kašpara, Baltazara, Melichara
| vzala si do postele moje stará.
| S výmluvou je pohotová:
| "Je to sbírka tříkrálová."
| Odpověď až krutě přímočará.

Vilma
=====

| Povídali, že prý Vilmu
| viděli hrát v pornofilmu.
| Počítače zapnuli,
| aby si jej stáhnuli -
| "Žhavá láska v stínu jilmu."

Čestmír
=======

| Oslovila Čestmíra
| smíchy skoro umírá --
| svalů plno, chlap jak hora,
| však ne IQ vědátora.
| Možná trumfne tapíra.

Vladan
======

| "Zahraj ještě, Vladane,
| tohle 'Listí spadané'".
| "Dneska je to po vosmý,
| co chceš něco vod Kosmy,
| tak už se to nestane." 

Břetislav
=========

| Přesvědčuje Břetislav,
| že je lepší FLAC než WAV:
| "Kdo je pevný v kramflecích, 
| ten ukládá ve flacích.
| A kdo WAV ten není zdráv."

Bohdana
=======

| Jdeme spolu s Bohdanou
| na Nevěstu Prodanou.
| Srdce bolí, v uších píchá
| hned jak spustí Jeník Mícha
| na Mařenku vyžranou.

Pravoslav
=========

| Oznamuje Pravoslav,
| že chce dělat zkoušku trav.
| Podívím se: "Ale nač?
| To snad chceš být zaklínač?"
| "Chci si koupit vyžínač!" 

Edita
=====

| Konzumuje Edita
| řezy značky Sedita:
| Tatranky, Horalky, Anita, Vesna.
| V tomhle je opravdu naprosto děsná.
| Roli hraje kvantita.

Radovan
=======

| Do garsónky Radovana
| nevejde se sprcha, vana.
| Tak si svoje propriety
| myje v hrnci na špagety.
| I to skýtá Malá Strana. 

Alice
=====

| Koupila si Alice
| v IKEA dvě police.
| A jak si je pověsila,
| nosnost hmoždin přecenila,
| bolelo to velice.

Ctirad
======

| "Nevnucuj mi Ctirada,
| toho já mám nerada.",
| čílí se tu známá, Lída.
| "Trochu smrdí? Holky střídá?
| Je to pro mě záhada."

Drahoslav
=========

| V Trutnově, v muzeu Drahoslav
| potajmu vyzkoušel starý stav.
| Zrak mu až přechází ze stovek strunek,
| nakonec úplně zamotal člunek.
| Raději vrátil se do Svitav.

Vladislav
=========

| Docent Pechlát Vladislav
| to byl blázen do otrav.
| Jednou u něj chcípnul pes,
| tak si jako Sokrates,
| k pití svařil bolehlav.

Vladislava
==========

| Vyhodili Vladislavu
| z představenstva Metrostavu.
| Jde jí na vrub velká ztráta
| za víno pro MUDr. Ratha.
| Taky chtěla na výbavu.


Doubravka
=========

| Dělám si legraci z Doubravky,
| že se jí nedaří sykavky.
| "Fetři moje emofe
| afpoň dyfou Vánofe."
| "Zapálit jdu prfkavky."

Sebastián
=========

| Závidí mi Sebastián,
| že mám doma obsidián.
| V očích se mu zalesklo.
| Pravím: "Je to jenom sklo.
| Pojď se mrknout na persián."

Ilona
=====

| Říkám své modelce Iloně:
| "Budu tě fotit jen v zácloně".
| Jak by na mě sáhla smrt,
| na fotkách je velké prd.
| Já jsem se pomýlil ve cloně.

Běla
====

| Do vlasů mi vzdychá Běla,
| že prý by mě strašně chtěla.
| Na pozadí zpívá Meky,
| jenže já jsem pořád měkký.
| Ani ona neuspěla.

Slavomír
========

| Podívejte Slavomíra,
| šteluje si pionýra.
| A jak svoji milou vez,
| zasmradil nám celou ves,
| taky humna, ba i les.

Slavomíra
=========

| Marně čeká Slavomíra
| doma v bytě na kurýra.
| V schránce strohé oznámení
| nebyla prý "k zastižení".
| Nechápavě na ně zírá.

Zdenek
======

| Včera na plese Zdenek
| vypil osmnáct sklenek.
| Tančí ve stoje, v kleče.
| Naráz cosi mu teče
| přímo po noze z trenek.

Milena
======

| Dětem dnes vypráví Milena,
| nejlepší prý je věc sdílená.
| Polknu sousto chleba s medem:
| "Sdílím ženu se sousedem."
| Vyletí na mě jak šílená.

Miloš
=====

| Potkal jsem já Miloše,
| jak stál v parku u koše.
| Mrknul na mě s velkým studem
| v očích větu: "Co si budem?"
| Lepší, než žrát choroše.

Zora
====

| Zapálila naše Zora
| staré srdce profesora.
| Vždycky, když se nechá svést,
| nemusíme psáti test.
| Tak se musí na kantora.

Ingrid
======

| Rozhodla se Ingrida,
| že si koupí hybrida.
| Projíždí se po okresce
| a na přístrojové desce
| vozí fotku Hagrida.

Otýlie
======

| Přečetla si Otýlie,
| jak je krásná Sicílie.
| Takhle večer u Palerma
| pod srdce jí vplulo sperma.
| Však to není tragédie.

Zdislava
========

| Každý den Zdislava z Lemberka
| po hradě běhá jak čiperka.
| Z rodinného kapitálu
| nacpe něco do špitálu.
| Taková docela frajerka.

Robin
=====

Erna
====

Marika
======

Hynek
=====

| Dozvěděl se přítel Hynek -
| prý má slabost nadledvinek.
| Působí to nesnáze,
| přibírání na váze.
| Kdo ví, snad by pomoh' zinek?

Nataša
======

| Dneska k naší Nataši
| dorazili Valaši.
| Jak jen sundali si krpce,
| povzdechla si Natka trpce:
| "Je to tu jak v salaši."

Ivo
===

| Anesteziolog Ivo,
| dává pacientům pivo.
| Byť se často probudí,
| chirurg se pak nenudí,
| a na sále je super živo.

Zbyšek
======

| Chtěl si včera soused Zbyšek
| uvařiti guláš z lišek.
| Nasbírat se nedaly,
| škrábaly a kousaly.
| Šel si lehnout s větrem v břiše.

Monika
======

| Na rande jsem Moniku
| vzal na párek v rohlíku.
| Řekla: "To je asi fejk,
| čekala jsem nejmíň stejk,
| a že budeš v balíku.

Emil
====

| Přijel strejda Emil
| až z dalekých Semil.
| Velcí nebo malí,
| všichni rozpoznali, 
| že se dlouho nemyl.

Vladimíra
=========

| Když jde kolem Vladimíra
| moje srdce divně svírá,
| ve spáncích mi buší
| taky rudnou uši.
| Ona na to: "Co tak zíráš?"

Vanesa
======

| Na parníku Vanesa
| roní slzy, neplesá.
| Škoda je té milé krásky,
| která z přenešťastné lásky
| skočila do kolesa.

Jana
====

| Četls "Komu zvoní hrana?"
| ptá se jednou v noci Jana.
| Odpovídám: "V této době,
| možná právě zvoní tobě."
| Copak má mě za burana?

Viola
=====

| Vyčítá mi Viola,
| že jsem jako mrtvola.
| I když doma chodí nahá,
| je to celé marná snaha.
| Chce si pozvat gigola.

Filip
=====

| V rybníce se koupal Filip,
| když se na něj kdosi přilíp'.
| Zatahal jej za slipy
| značky Pietro Filipi:
| "Proč bychom si neužili?"

Valdemar
========

| Před pár týdny Valdemara
| pokousala v zoo mara.
| Kdyby chápal svět, stav věcí,
| nešel by tak blízko kleci.
| Mohl nebýt za lazara.

Vilém
=====

| Potkal jsem dnes Viléma,
| prý má těžké diléma.
| Svoji práci diplomovou
| má mít aspoň stostránkovou.
| Neví, co vzít za téma.

Maxmilián
=========

| Míval jsem gejfrenda Maxmiliána
| ladíval klavíry, fortepiána.
| Kam jen přišel, tam se choval
| a jen mírně temperoval.
| K večeru, k půlnoci, někdy do rána.

Maxim
=====

| Zeptal jsem se Maxima
| co Kantova maxima?
| Promnul vousy, tak jako vždycky,
| a pak řekl kategoricky:
| "Neser s řečma mravníma!"

Ferdinand
=========

| Můj spolužák Ferdinand,
| ten plete si "OR" a "AND".
| '"AND" je "A" a "OR" je "NEBO".
| Co jen, kámo, bude s tebou? 
| Jsi strašlivý diletant!'

Kamila
======

| Dneska vztek má Kamila,
| téměř by mě zabila:
| "Zase trencle na zemi,
| bože, to snad zdá se mi!
| Mám já doma debila!"

Laura
=====

| Moje mladší dcera Laura
| připomíná dinosaura.
| Jak jí jednou nedám keks
| tak řve jako statný Rex
| a mně rychle tmavne aura.

Jarmil
======

| Kydač hnoje, jistý Jarmil,
| musel utéct z místní farmy.
| Když pod šéfem vykydal
| ten se velmi rozhněval:
| "Co se pleteš do mé karmy?"

Kevin
=====

| Vzdělaný dendrolog Kevin
| váží si palavských dřevin.
| Teď je velmi ustaraný,
| všude raší pajasany -
| totálně zamořen Děvín.

Tamara
======

| Sestřenice Tamara
| odpočívá na marách.
| Když tam na ni někdo jukne
| ona na něj silně hukne,
| marně hledá, jak by plách'.


Dalibor
=======

| V létě bajkr Dalibor
| sjížděl rychle dolů z hor.
| A že hleděl do krajiny,
| k mrakům, nebo na květiny,
| rozmáznul se o traktor.

Dobroslav
=========

| Velký cynik Dobroslav
| četl jednou Šrámkův Splav.
| A dřív než bys řekl fík,
| stal se z něho romantik.
| Láska, páska, tape and love.

Dobroslava
==========

| Chtěla zkusit Dobroslava
| jak je žhavá čerstvá láva.
| Tajemství jí odkryjí,
| lidé z Lávy nad Dyjí.
| Povídali, že je kráva.

Norbert
=======

| Poprosil jsem Norberta,
| jestli šel by za čerta.
| Přišel, viděl, strašil - síla,
| dcera se nám pomočila.
| Nezapřu v něm experta.

Slavoj
======

| Vzali bratra Slavoje
| mezi místní kovboje.
| Jak chtěl tvrdě zkrotit býka,
| ten ho kopnul do pytlíka,
| když se trhnul z postroje.

Iveta
=====

| Z Varšavy jede ke mně Iveta,
| rázem jsem romantický poeta.
| Pěju na ni ódy a jen hořím, 
| jako císařovně se jí kořím.
| Ona jest bardzo piękną kobietą.

Medard
======

| Vymysleli jsme si na Medarda
| vezmeme jej dneska na bernarda.
| Ztratil se nám na Náplavku
| teď se léčí na kapavku.
| Taková ta trochu avantgarda. 

Stanislava
==========

| Myslel jsem, že Stanislava
| bude moje láska pravá.
| Ona zatím jede k lesu
| s manažerem v mercedesu
| a tam se mu celá dává.

Margita
=======

| Ve výuce Margita
| neví, co je limita.
| Profesor se naparuje,
| když jí to tam ukazuje.
| Starý, chlípný ješita.

Gita
====

| Ze zábavy Gita
| vracívá se zlitá.
| Boty v ruce, šlape bosa,
| nevnímá, že padla rosa,
| a nad městem svítá.

Bruno
=====

| Gynekolog Bruno
| zakoupil si Uno.
| A v tom autě denně,
| nejen svojí ženě,
| prozkoumává lůno.

Antonie
=======

| Jak se svléká Antonie, 
| v hlavě zní mi symfonie.
| A když říká: "Teď jsem jenom tvá",
| zní mi KV 522.
| K lásce patří ironie.

Antonín
=======

| Jednou večer Antonína
| zaujala plastelína. 
| Zkusil koně, strakapouda,
| nakonec mu vyšla hrouda.
| Tak ji hodil do komína.

Herta
=====

| Volala mi v týdnu Herta,
| v kulturáku hraje Merta.
| Ať prý vezmu svoji holku,
| užít trochu old-school folku
| písničkáře, introverta.

Roland
======

| Do své kapely mladý Roland
| koupil klávesy značky Kawai.
| Rytmy divně poskakují,
| texty se jim nerýmují.
| Natruc osudu zatím hrávaj'.

Roland po dvaceti letech
========================

| Do své kapely starší Roland
| koupil klávesy značky Roland.
| Rytmy sedí na prdeli,
| taky texty mají skvělý,
| trávu sehnali "Made in Holland".

Vít
===

| Napsal pro mě dopis Vít,
| že už vskutku pozbyl klid.
| Prý mu byznys váže ruce,
| visí na něm exekuce.
| Tak už zkrátka nechce žít.

Zbyněk
======

| Vyprávěl mi tuhle Zbyněk,
| copak se mu stalo v kině.
| Seděl vedle krásné slečny,
| myslel na vztah pevný, věčný.
| Okradla ho ... svině.

Adolf
=====

| Vytáhnul mě strýček Adolf
| do Čeladné z rána na golf.
| Křikl na mě: "Gyzdě, 
| trefils orla v hnizdě.
| Miřiš jako byzbyl na mol."

Vlkoslav
========

| Jeden rybář, Vlkoslav,
| šel na ryby na Zbraslav.
| Jak tak sedí, chytá, plká,
| naráz cítí, že chyt' vlka,
| a ten má snad dvanáct hlav.

Milan
=====

| Pozval jsem si domů Milana,
| chtěl jsem totiž kleštit berana.
| Beran se ho lekl,
| nožík se mu smekl.
| Najednou tu stála Milana.

Leoš
====

| Jeskyňáři Leoše,
| zamkli přes noc v Macoše.
| Když jej ráno objevili,
| nebyl na ně právě milý.
| Hodil po nich galoše.

Leo
===

| Vzal jsem s sebou ondy Lea
| na oslavu jubilea.
| Paní domu vztekem vyla,  
| když si od nás rozbalila
| vstupenku do mauzolea.

Květa
=====

| Vzkázala mi moje Květa,
| s naší láskou prý je veta.
| Nebaví ji, ale vážně, 
| když se k sexu stavím vlažně
| jako starý katecheta.

Květuše
=======

| Zmínila se Květuše
| o své noční předtuše.
| Strašná kletba faraona
| postihne ho "in persona",
| kdo se dotkne kartuše.

Alois
=====

| Povídám mu: "Hele, Álois,
| vzrušuje mě Laneová Lois."
| A on na to: "Kýho čerta,
| já bych radši Clarka Kenta."
| Asi bude spíše "na boys".

Aloisie
=======

| V chalupě babičky Aloisie
| škrábe tam, křoupe tu, vrzá, šije.
| Ty se zeptáš: "Nevíš proč?"
| Odpovím ti: "Červotoč!"
| Nebo tam její duch stále žije?

Pavla
=====

| Divila se Pavla, 
| obloha že ztmavla.
| Chápe jenom stěží,
| proč tu všude sněží.
| Metyl je holt "šavla".

Zdeňka
======

| Svěřuje se Zdeňka,
| že miluje Čeňka.
| Ona - třídní elita,
| on - se vůbec nechytá.
| Nekvete jí pšeňka. 

Jan
===

| Z podvečera v parku Jan
| hlídačem byl nachytán
| v onom trapném okamžiku -
| procvičoval motoriku.
| Sem a tam a sem a tam.

Ivan
====

| Vnitroblokem tenor Ivan
| pěje jako polní skřivan.
| U nich v domě zřejmě není 
| pro umění pochopení.
| Hodili naň z okna divan.

Adrian
======

| Odstřelovač Adrian
| změnil stupeň v radián.
| A tím místo oficíra
| v letu trefil netopýra.
| To je ale šlendrián.

Adriana
=======

| Na Makarské Adriana
| není dosti namazaná.
| Asi, blbka, nemá páru,
| že si takhle ničí škáru,
| chce-li barvu indiána.

Ladislav
========

| Stěžuje si Ladislav,
| že už dlouho není zdráv.
| Oftalmolog, foniatr,
| kardiolog, psychiatr?
| Kdo se pustí do oprav?

Ladislava
=========

| Vymlouvá se Ladislava,
| že ji dneska bolí hlava
| a že radši půjde spát.
| S kým se mám teď milovat?
| Zbudou ruce. Levá? Pravá?

Lubomír
=======

| Soused z domu, Lubomír,
| vzteká se, že není mír.
| Potom mrkne spiklenecky:
| "Postřílet by měli všecky!"
| Inu, světa inženýr.

Pavel
=====

| Vyptával se přítel Pavel,
| jestli prý vím, kdo je Ravel?
| "Co jsi, vole, za éro,
| copak neznáš Bolero?"
| Tvářil se, že snědl šťavel.

Petr
====

| "Tak jdem na to," vzdychl Petr,
| nasadil si těžký kletr.
| Pak se vydal na svou cestu
| až na vrchol Everestu.
| Už to má jen kilometr.

Šárka
=====

| Směje se mi už i Šárka,
| co že to mám za kašpárka?
| Nezahraju, to mi poví,
| ani Večer tříkrálový.
| K čemu je mi teď ta čárka?

Jaroslava
=========

| Vzali z Prahy Jaroslavu
| chutnat burčák na Moravu.
| Po dvou litrech běží polem,
| letí to z ní horem dolem.
| Příště radši na Šumavu. 

Patricie
========

| Moje dívka Patricie
| pozvala mě na Pašije
| od Sebastiana Bacha.
| Říká přítel: "Dej si bacha,
| asi na tě něco šije."

Radomír
=======

| Vloni sedlák Radomír
| pozoroval vzdušný vír.
| Stalo se z něj tornádo,
| vletělo mu na stádo.
| Vzalo ovce, mléko, sýr.

Radomíra
========

| Moje známá Radomíra
| třista let už neumírá.
| Proč? To klidně řeknu ti.
| Tamto dávné kousnutí
| bylo nejspíš od upíra.

Prokop
======

| Před útokem vojín Prokop
| dostal úkol kopat okop.
| Polním rýčkem rychle ryje,
| už ho vítá Austrálie,
| tam ho střela nezabije.

Cyril a Metoděj
===============

| Zavolali Metoděje:
| "Lidé žijí bez naděje,
| kolem čpí tu oheň, síra,
| třeba je nám nová víra."
| Cyril se už jenom směje.

Jan Hus
=======

| Provokatér, tenhle Hus,
| dosti drzý na můj vkus.
| Boháč, chudák, že jim rovno?
| Na to říkám: "Leda  hovno."
| Spalte ho jak papyrus.

Bohuslava
=========

| Praví se, že Bohuslava,
| je prý jaksi "stěhovavá".
| Mění byty, domy, pány,
| když jsou zdroje vyčerpány.
| Bába jedna nenechavá. 


Nora
====

| Říkala nám tuhle Nora,
| že má šéfa diktátora.
| Málo prý s ní žertuje,
| dopisy když diktuje.
| Ty jsou samá katafora.

Drahoslava
==========

| Domovnice Drahoslava,
| to je hydra šestihlavá.
| Jak jen jí to přijde vhod,
| otravuje celý vchod
| jedovatým smradem sava.

Drahuše
=======

| Dnes má svátek Drahuše
| zítra zase Libuše.
| Když se sejdou, holky zlaté,
| melou páté přes deváté.
| Promluvím jim do duše.

Libuše
======

| Dnes má svátek Libuše
| včera měla Drahuše.
| Dneska opět, baby klaté,
| melou deváté přes páté.
| Vemu na ně obušek.

Amálie
======

| Volá domů Amálie,
| že tu Teslu nedobije.
| Každý se s tím děsně šontá,
| u chargerů je dlouhá fronta.
| Asi tady přes noc shnije.

Helga
=====

| Zmínil jsem se svojí Helze,
| ať se zkusí rovnat Elze.
| Třeba zhubne o kil pár?
| Dostal jsem ji na solar.
| Ucedila: "Tak to nelze!"

Olga
====

| Já Vám píšu, milá Olgo,
| už jsem bez Vás очень долго.
| Kdysi byl jsem společenský,
| teď mne nudí cizí ženský.
| только Bас я люблю. Lenský. 

Bořek
=====

| S tajemstvím svěřil se Bořek,
| já jsem ho v hospodě prořek'.
| On mi pak na celý pajzl
| do tváře vmetl: "Jsi hajzl."
| Do domu pustil mi tchoře.

Markéta
=======

| Spolužačka Markéta
| nepřečetla Hamléta.
| Přestože je celkem bedna,  
| propadnula z BritLit 1.
| Musí počkat do léta.

Markéta II
==========

| Kamarádka Markéta 
| chtěla volat do světa
| z okna svoje tajná přání, 
| když tu na ni znenadání
| spadla dolů roleta.

Margot
======

| Zkoušela si takhle Margot
| používat v Brně argot.
| Neuspěla s pokecem,
| mluvili tam hantecem -
| bere glajze Oltecem.

Karolína
========

| Zvědavá je Karolína,
| tak se dívá do včelína.
| Venku už je včel snad roj,
| ona křičí: "Oj oj oj!".
| Z dálky to je celkem hlína.

Jindřich
========

| Podívejte Jindřicha,
| jak mu roste řeřicha.
| Jednu lžičku na sušení,
| druhou lžičku do pečení
| a tu třetí do břicha.

Luboš
=====

| "Proč se jenom ten můj Luboš
| chová pořád jako puboš?"
| "Po škole to přejde hned."
| "Vždyť už je mu čtyřicet!
| Směje se mu celá Hluboš."

Luboš II
========

| Zahlédl jsem Luboše
| jak si leze po soše.
| Historické hodnoty
| ulpívají na boty.
| Mám to teda kámoše.

Martina
=======

|  Líbí se mi Martina, 
|  krásná jako květina.
|  Zatím na mě, v noci, ve dne,
|  ani jednou nepohlédne.
|  Marně zvu ji do kina.

Drahomír
========

| Tázal jsem se Drahomíra,
| jak se chová černá díra?
| "Naláká tě na něžnosti,
| za horizont událostí."
| "Potom už to hrozně svírá."

Drahomíra
=========

| Metalistka Drahomíra
| neví vůbec, co je míra.
| Hned jak zpívá Ozzy,
| vystrkuje kozy.
| Taky snědla netopýra.

Čeněk
=====

| Říkal nám v hospodě Čeněk,
| se ženou měli sex v seně.
| Ona mu do ucha vzdychala,
| stébla jí nádherně píchala.
| Dobře se zavděčil ženě.

Ilja
====

| Chirurg z Chustu, doktor Ilja,
| teď se vrátil od konzilja.
| Primář na něj začal hrozně řvát -
| v pacientce nechal hemostat.
| Ohradil se: "To něbyl ja".

Vítězslav
=========

| Jednou barman Vítězslav,
| vypil víc než stopět káv.
| Teplota šla do oblak,
| taky se mu zvednul tlak.
| Připomínal autokláv. 

Vítězslava
==========

| Moje milá Vítězslava,
| v posteli je velmi hravá.
| Hraje se mnou navečer:
| "Nezlobím se, člověče!
| To se chlapům občas stává."

Magdaléna
=========

| Když se koupe Magdaléna
| z vany všude stříká pěna.
| A když se pak utírá,
| pokaždé mě nasírá,
| že je zase vlhká stěna.

Magda
=====

| Vyzvídám od ženy Magdy
| proč se strojí, líčí, nakdy?
| Odpovídá od zrcadla,
| že jdem večer do divadla.
| Nálada mi právě zvadla.

Libor
=====

| Tehdy jsme si s Liborem
| dali řízek s bramborem.
| Jakýsi byl zvětralý,
| oba jsme se posrali
| před národním výborem.

Kristýna
========

| Otvírá mi Kristýna,
| potom světlo zhasíná.
| Když si lehne na podušky,
| hned si beru půlku hrušky,
| co jí spadla do klína.

Jakub
=====

| Hele, sleduj Jakuba,
| z nosu loví holuba.
| Na prstu mu uvízne,
| se zájmem jej olízne.
| Nestačí se vyklubat.

Anita
=====

| Chvíli zpátky Anitu,
| přepad' záchvat na bytu.
| Pomoci se možná nedožije -
| přijeli sem bidet, baterie.
| Kdo volal tu sanitu?

Anna
====

| Co se divíš, že má Anna
| pořádně je nafoukaná?
| Jak víš, láska nosí klam
| a tak s Annou žiju sám.
| Věrnost z gumy udělaná.

Věroslav
========

| To se bavil Věroslav,
| jak pes zuří: "Haf, haf, haf."
| Ten pak v rohu podlez' plot,
| zakous' se mu do kalhot:
| "Vrr raf rafy rafy raf".

Alina
=====

| Rozplývá se Alina,
| v Brně kvete kalina.
| Krásy květů v duši hřejí.
| Pak vstoupila do kolejí -
| přejela ji šalina.

Viktor
======

| Zaskočila Viktora
| otevřená prostora.
| Strach ho rafnul jako divá zmije.
| Diagnóza? Agorafobie
| nebo divná letora!

Marta
=====

| Přisedla si ke mně Marta,
| hned mi v pokeru přišla karta.
| Potom jsme si svoje štěstí
| užili až do sytosti.
| A teď platím na caparta.

Bořivoj
=======

| Rozhodl se Bořivoj
| naučit se na hoboj.
| Cvičil ve dne, cvičil v noci,
| procvičil se do nemoci.
| Pojďme za ním na pokoj.

Ignác
=====

| Vidíme vrchního Ignáce,
| jak hbitě pobíhá po place.
| A pak v jedné krátké chvíli,
| jeden z hostů, podnapilý, 
| vyzvracel se mu do táce.

Oskar
=====

| Manželka našeho Oskara
| netuší, co to je maskara.
| Maluje si řasy tuší,
| připomínaj' trávu v buši.
| Vypadá proto jak maškara.

Gustav
======

| Nesnáším ostatní Gustavy,
| co se jim pořádně postaví.
| Já to mám měkké jak z plazmatu,
| před rokem vzali mi prostatu.
| Takový život mě nebaví.

Miluše
======

| Miluji sousedku Miluši
| ona to nejspíše netuší.
| Na balkóně pakliže
| prochází se v negližé,
| vždy mě to do nebe rozruší.

Dominik
=======

| Chodí mi za ženou Dominik,
| z vedlejší vesnice kominík.
| Protiakce bude nutná,
| pomsta vždycky dobře chutná.
| Dal jsem mu do trenek maliník.

Dominika
========

| Podala inzerát Dominika,
| že hledá slušného katolíka.
| Přesmutně hledí z postele,
| on je zas kdesi v kostele.
| Chtěla to, tak ať si nenaříká. 

Kristián
========

| Každá chce mít svého Kristiána
| každá chce od něj být dobývána.
| Bavit se, tancovat, až do rána,
| potom být v taxíku přemlouvána.
| Většinou zůstane zanechána.

Oldřiška
========

| Pokaždé, jak vidím Oldřišku,
| pocítím napnutí v podbřišku.
| A jak se na mě jen usměje,
| v kalhotech teplo se rozleje.
| Bohužel mám doma Bedřišku.

Lada
====

| Koupil jsem zánovní ladu,
| hodně prý místa má vzadu.
| Lidé mi nadávaj' do ruských švábů,
| proč jen si nevozím prdel svou v saabu?
| To si fakt myslí, že kradu?

Soběslav
========

| Rozhodl se Soběslav,
| že se vydá do dálav.
| Vyplul s bárkou na moře
| nauzeou tam ochořel.
| To je konec dnešních zpráv.

Roman
=====

| "Je mi divně", řekl Roman,
| hned se svalil na otoman.
| Hlava se mu strašně točí,
| dilatují hnědé oči.
| Bodejť, když je toxikoman.

Vavřinec
========

| V trávě šlápl Vavřinec
| na veliký kravinec.
| V dálce hojnost mléka, strdí, 
| u nás boty hrozně smrdí.
| Tak si žije našinec.

Zuzana
======

| Bioložka Zuzana
| koupila si varana.
| V noci vlezl do postele,
| tam ji kousl do prdele,
| tak je trochu naštvaná.

Klára
=====

| Zpívá nám tu píseň Klára:
| "Teskně hučí Niagára."
| Slzy se mi v oči ženou
| kytaru má rozladěnou.
| Pojďme radši na cigára.

Alena
=====

| Moje tchýně Alena
| nosí z lesa polena.
| Celou zimu klidně topí,
| s vypnutými přímotopy.
| Jen je trochu schvácená.

Alan
====

| Z Bratislavy přijel Alan
| vypadal jak super chalan.
| Pobyl u nás jako host,
| sestře ukrad' počestnost.
| Kdo teď bude její galán?

Hana
====

| Provdala se naše Hana
| za cizince, seveřana.
| Odjela s ním do Mossu,
| teď má nudli u nosu,
| stále není vysmrkaná.

Jáchym
======

| Letos vzali Jáchyma
| ke studiu na mima.
| Nevadilo, že je němý,
| že se pořád hloupě tlemí -
| uměl hýbat ušima.

Petra
=====

| "A já jsem tyčkařka", tvrdila Petra,
| když rande trávila se známým z metra.
| Později na trénink nesl jí sendviče,
| viděl jak ona tam tancuje u tyče -
| nahá je úplně. Akorát v tretrách.

Helena
======

| Rozhodla se Helena
| dát si játra z jelena.
| Že těch jater hodně bylo,
| řekl bych tak ze pět kilo,
| je teď celá zelená.

Jelena
======

| Tvrdí mi z umprumu Jelena -
| krásná je italská Siena.
| Říkám jí: "Jo, ta je dobrá.
| Hezčí je pařížská modrá."
| Vypadá poněkud zmatená.

Ludvík
======

| Chtěl bych vám představit Ludvíka
| od Svaté Alžběty zvoníka.
| Jeden den zvonil tak prudce,
| že mu až puknulo srdce.
| Ve věži sedí a naříká.

Bernard
=======

| Zaplatil bohatec Bernarda,
| aby s ním ulovil geparda.
| Já teď o tom cosi povím,
| gepard oba sežral v křoví.
| Námět to na píseň pro barda.

Johana
======

| Na vodu přizval jsem Johanu,
| večer s ní zalezu do stanu.
| Dotkneme se vyšších sfér,
| proplujeme Kaieteur.
| Zítra pak nejspíše nevstanu.

Bohuslav
========

| Místních se vyptával Bohuslav,
| kudy že autem jet na Břeclav?
| Štamgasti místního hostince
| ukrutně nesnáší cizince
| a tak mu rozbili novou RAV.

Sandra
======

| Měsíc zpátky cítí Sandra
| že jde na ni těžká chandra.
| Deprese jsou dneska "in",
| však si vezme sertralin
| nebo ocas salamandra.

Bartoloměj
==========

| Alchymista Bartoloměj
| natrhal si v lese oměj -
| šalamounka, vlčí mor.
| Nestav se mu na odpor,
| když má silné jedy v domě.

Radim
=====

| Vyčítal mi přítel Radim,
| že si kávu cukrem sladím:
| "Kdo chce život neobžerný, 
| pije kafe jenom černý!"
| A že mu tím hrozně vadím.

Luděk
=====

| Prozradil mi fyzik Luděk,
| jak se dobře bránit nudě:
| "Vemu svoji dceru Kačku,
| do Lužánek na houpačku
| ať se baví v amplitudě.

Otakar
======

| Sní si šofér Otakar -
| s tatrou jede na Dakar.
| Nakonec se fronta hnula.
| Pomalinku směrem Pula
| popojíždí autokar.

Augustýn
========

| Připojil se Augustýn
| k pouti svaté na Hostýn.
| Zpochybňoval, že Bůh ví, 
| praštili jej korouhví.
| Kněz mu řekl: "Přestaň s tým!"

Evelína
=======

| Pověsila Evelína
| na zeď foto Rintintína:
| "Tohle je na světě nejlepší pes,
| komisař Rex je jen ubohý plebs,
| vhodný jenom do ovčína."

Vladěna
=======

| Pláče mi tu Vladěna,
| že si přijde nechtěná,
| přestože má velkou vilu,
| továrnu a také pilu,
| miliardu do věna.

Pavlína
=======

| Tvrdila mi Pavlína,
| že prý pudl nelíná.
| Když jsem na něj použil lupu,
| abych poznal vlastnost chlupu,
| popadla ji vzteklina.

Samuel
======

| To mě vyzval Samuel,
| v ranní mlze na duel:
| "Každý půjde deset kroků,
| potom rychle tasí k boku."
| Černým vozem domů jel.

Linda
=====

| Odrazuje Linda:
| "Neberte si Inda!
| Mladý nebo starý -
| na vše sype kari.
| A po stole bryndá."

Adéla
=====

| Čekala mě Adéla
| po návratu z kostela.
| Byla ze mě cítit piva,
| praštila mě, celá divá,
| velkou pánví do čela.

Bronislav
=========

| "Podívej se, Bronislave,
| co to tamhle v řece plave?"
| "Vír to točí dokola."
| "Co když je to mrtvola?"
| "Pak to bude zajímavé!"

Bronislava
==========

| Jela bruslit Bronislava,
| aby byla štíhlá, zdravá.
| Hned za prvním rohem,
| prosvištěla hlohem.
| Dnes to bylo do krvava.

Jindřiška
=========

| Dostal jsem do očí od Jindřišky:
| "Co na mě hledíš jak žaba z kyšky?"
| "Kvůli tvému ksichtu není
| taky žádné pozdvižení."
| Hleděla jako když sere šišky.

Rozálie
=======

| Nešťastná je Rosalie,
| její muž je strašně zlý.
| Kdysi ji moc miloval
| věrnou lásku sliboval.
| K tomu dodám: "C'est la vie."

Boris
=====

| Přiznal se mi tuhle Boris,
| jednou v zimě plotek olíz'.
| A že právě mrazík byl,
| jazyk se mu přilepil,
| v místě kde byl v tyčce prolis.

Boleslav
========

| Trápí teď myšlenka Boleslava,
| jak by se zbavit měl Wenceslawa?
| Nakonec si na tu šmíru
| objednal Čestu a Tiru.
| Hněvsa si též bodnul do Václava.

Regína
======

| Šla k lékaři Regína,
| že ji pálí vagína.
| Doktor se jen krátce mrknul
| potom trochu zlobně frknul:
| "To ten týden začíná."

Mariana
=======

| Čapku žmoulá Mariana,
| stojí jako zařezaná.
| Volnost, rovnost, bratrství -
| kam se ztrácí? Kdo to ví?
| Malá nebo velká strana?

Daniela
=======

| Uměnovědkyně Daniela
| vynáší do nebe Donatella.
| Judita zavraždí Holoferna,
| těžko to překoná postmoderna,
| když hlava odpadne pryč od těla.

Irma
====

| Básní, pábí teta Irma,
| jak je krásná řeka Dirma,
| vždy když slunko vyjde zrána
| nad jezero jménem Tana.
| Kecá! Je to známá firma.

Denis
=====

| Ve zkouškovém frajer Denis,
| kašlal na to, hrával tenis.
| Přišla zkouška z fonetiky,
| nepomohly cukrbliky.
| Neznal "fortis" ani "lenis".

Denisa
======

| Popisuju Denise
| super výhled na Lysé.
| Do krpálu zabrala 
| za sebou mě nechala.
| Křikla jenom: "Pohni se!"

Marie
=====

| Sopranistka Marie
| zpívá těžké árie.
| Třeba včera v kuchyni -
| Mozart, Verdi, Puccini.
| Málokdo to zažije.

Lubor
=====

| Stěžuju si, že Váš Lubor,
| nemá zdání, co je úhor!
| Spolužačku Veroniku 
| osahával v tělocviku
| a to ani neměl úbor!

Radka
=====

| Usmívá se na mě Radka:
| "Jéžiš růže! Ta je sladká."
| Teď si počkám na vyznání.
| Ona řekne bez váhání:
| "Chci být tvoje kamarádka."

Jolana
======

| Na horách lezkyně Jolana
| trochu se zapletla do lana.
| Bezmocně se teď ve výšce houpe,
| učit se uzly přišlo jí hloupé.
| Připomíná mi Tarzana.

Ludmila
=======

| Dělala veletoč Ludmila,
| hrazda se najednou zlomila.
| Nestačil jí všechen um,
| dostalo ji momentum.
| A tak si pořádně nabila.

Lidmila
=======

| Z nešťastné lásky si Lidmila
| před spaním svítiplyn pustila.
| A jak plyn z hořáků poklidně syčí -
| poslední semínko naděje vzklíčí.
| Vstala a zase jej ztlumila.

Naďa
====

| Nejvíce miluju na Nadě,
| když leží nahatá v zahradě.
| Srdce mi vzplane,
| když potom vstane,
| a jde se osvěžit do kádě.

Naděžda
=======

| Jak se jen blíží Naděžda,
| to se i ruský voják vzdá.
| Má totiž pádný argument -
| její dlaň váží skoro cent.
| Vzdal to i Lenin. Natož já.

Kryštof
=======

| Únava přemohla Kryštofa,
| uložil své tělo na sofa.
| V noci se mu vracel sen, 
| že byl slavným básníkem,
| co žije život svůj ve strofách.

Zita
====

| Všimnula si včera Zita,
| že ji trápí obezita.
| Na břiše má tlusté faldy
| jako spisy F. X. Šaldy.
| Je v tom jistá monstrozita.  

Oleg
====

| Jednou večer Olega
| pozval k sobě kolega.
| Z pozvání měl obavy,
| že snad půjde o mravy.
| Nakonec šli do lega.

Matouš
======

| Herpetologa Matouše
| zavedli mezi šotouše:
| "Mám tady Bardotku u Bílovce!"
| "Já se však soustředím na brejlovce."
| "Tak na ty se zeptej Bohouše."

Darina
======

| Dal jsem recept Darině
| na kohouta na víně
| a v kuchařské čepici
| uvařila slepici.
| Usmála se nevinně.

Berta
=====

| Poslala mě jednou Berta,
| na nákupy do Alberta.
| Prý tam mají velké slevy,
| na procenta sice neví,
| v letáku se to tak jeví. 

Jaromír
=======

| Pod lesíkem Jaromír
| vypaloval z jara pýr.
| Sirkou škrtnul do věchýtka
| zapálily se mu lýtka.
| Co jen to má za manýr? 

Jaromíra
========

| Všimnula si Jaromíra,
| že je ve zdi malá škvíra.
| Strčila tam šroubovák
| a za chvíli, neví jak, 
| už tam byla obří díra.

Zlata
=====

| Otravuje pořád Zlata,
| ke štěstí jí chybí chata.
| Účty, fondy, akcie -
| možná mi to pokryje
| u garáže nová vrata.

Zlatuše
=======

| Křičím na ni: "Zlatuše,
| ani vůl tak nekluše!"
| Je to leda chiméra
| dělat ženě trenéra.
| Vkládám šipku do kuše.

Andrea
======

| Chtěla vědět Andrea,
| kde prý leží Korea?
| Nechtěl jsem být na ni zlej,
| říkám: "Asi v Tampa Bay."
| Tenhle blázen jazzovej.

Jonáš
=====

| Prosím tě, pověz mi, Jonáši,
| kantorem být ... co to obnáší?
| "Ředitel celý rok tě týrá,
| rodič si hubu otevírá,
| z kapes tvých jenom se zapráší."

Václav
======

| Na svátek svatého Václava
| lidí je ve městě záplava.
| Volají, že zase voliči
| dostali pořádně "po piči".
| Prý se to v Německu nestává. 

Václava
=======

| Napsala pozvánku Václava,
| za týden koná se oslava.
| Prý to bude bezvadné, 
| tak RSVP. 
| Slušný prý to tak dělává.

Michal
======

| Traktorista Michal
| do karet se míchal.
| A v hospodě "U Dubu"
| dali mu pak na hubu.
| V roští smutně vzdychal.

Michael
=======

| Jednou v zimě Michael
| do knihovny cestu měl.
| A že je fanoušek Mobyho,
| zajásal najednou nad knihou:
| "Říkejte mi Izmael."

Jeroným
=======

| S koncilem stojí Jeroným:
| "O Janu z Husi já cosi vím -
| ve všem, co řekl pravdu měl,
| nemůžu jinak, byť bych chtěl."
| Taky z něj zůstal jenom dým.

Igor
====

| Mám otázku pro Igora,
| co je to ta epifora?
| "Pročpak se mě na to ptáš?
| Rád bych věděl, proč se ptáš?
| Překvapen jsem, že se ptáš."

Oliver
======

| Každý týden Oliver
| odevzdává sběrně sběr.
| Peníze si pilně šetří,
| dnes má za dva, zítra za tři.
| Nedosáhne na úvěr.

Olívie
======

| "Už jsi slyšel, s kým teď žije
| z Holešovic Olívie?"
| "Nevím, ale prý se říká,
| že snad má mít námořníka?"
| "Polkne špenát než se bije."

Bohumil
=======

| Misionář Bohumil
| to byl známý lidumil.
| Na misii, stokrát běda,
| potkal v džungli lidojeda.
| Tak prý také chutný byl.

František
=========

| Prohlíží se František,
| jak mu roste podbřišek.
| Špeky skryjí celou ruku,
| A, D, E, K jsou jen v tuku.
| Zhubnout bude oříšek.

Eliška
======

| Chtěl jsem pozvat Elišku
| do teplého pelíšku.
| Řekla: "Zalez, ořechu,
| nedělej tu neplechu!
| Dej si ručník na šišku." 

Hanuš
=====

| Pod orlojem sedí Hanuš
| z očí teče skoro kaluž.
| Neznalí doložky konkurenční,
| zvolili metodu nekonvenční -
| chlápek padl dvakrát na nůž.

Justýna
=======

| Nový objev Justýna
| v posteli mi usíná.
| Když ji budím, co s ní je,
| říká: "Narkolepsie."
| Nebo mě jen napíná? 

Věra
====

| Problémy s kognicí prý má Věra,
| neví, kdy zítra je a kdy je včera.
| Sedí a dívá se do dáli,
| čas je jí podivně pomalý.
| Říkali, že snad má alzheimera.

Štefan
======

| U řezníka Štefana
| byla boží sekaná.
| Aniž by se dlouze ptal,
| všem nám jen tak nasekal
| obrovskýma tlapama.

Sára
====

| Na hodech jsem balil Sáru:
| "Zahraju ti na kytáru."
| "Tož já dojdu na chvílu,
| jen co sbírku motýlů,
| ukážú ně Jožin s Marú."

Marina
======

| To šla jednou Marina
| cestou od Hodonína.
| Mládence tam potkala,
| jablíčko mu podala.
| Teď už jenom vzpomíná.

Andrej
======

| Tak si přiznej Andreji,
| ruce v kapsách svrbějí.
| Jestli zavčas uznáš sám,
| že jsi prostý kleptoman,
| pak máš ještě naději.

Marcel
======

| Nabídl mi Marcel
| jednu ze svých parcel.
| Levně mi ji přidělí,
| prý je vhodná na zelí.
| Jenže kdesi v prdeli.

Renáta
======

| Z koncertu jde Renáta,
| dál zní v uších sonáta.
| Během svého návratu
| brnkla špičkou o patu -
| natáhla se do bláta.

Agáta
=====

| V restauraci Agáta
| objednala candáta.
| Zřejmě musel déle stát,
| linul se z něj děsný smrad,
| že by skolil piráta.

Tereza
======

| Vůli měla Tereza
| pevnou jako z železa.
| Dneska je to jinak. Zkrátka,
| jak se blíží padesátka,
| každá ocel orezá.

Terezie
=======

| "V horách", tvrdí Terezie,
| "nebezpečné žijí zmije.
| Kdo má jenom pumpky, hošku,
| stačí, když ho kousne trošku.
| Dlouho to pak nepřežije."

Havel
=====

| K večeru souseda Havla
| nechala manželka Pavla.
| Nejprve došlo tam k hádce,
| pak už to trvalo krátce,
| nežli si na taxi mávla.

Galina
======

| Plamenně přednáší Galina
| úlohu strany a Stalina.
| Přistoupím: "Vodu tu čeříš.
| To tomu opravdu věříš?"
| Zčervená v tváři jak malina.

Hedvika
=======

| K posteli přistoupí Hedvika,
| z ramen jí sklouzává tunika.
| Krev mi mocně zapění ...
| bere knížku ke čtení.
| To je ta románská tragika.

Lukáš
=====

| Ty jít ke mně, lieber Lukáš,
| Jacke runter, už to ukaž!
| Já být erregt. Vzrušená?
| Vyprávět mi Blažena,
| že ty wirklich dobře Hackbrett spielst.

Michala
=======

| Na učňáku Michala
| napřed jenom čichala.
| Na život, když měla vztek,
| přibrala si k tomu crack.
| Pak už si jen píchala.

Michaela
========

| Uviděla Michaela
| na mostě stát archanděla:
| "Podívej se, co mám, heč!"
| Plamenný tam držel meč.
| Kéž by jeden taky měla.

Vendelín
========

| Rozhodl se Vendelín,
| že by zkusil prodat stín.
| Jenže takhle bez stínu
| vyděsil i rodinu.
| Teď by mohl prodat splín.

Brigita
=======

| Chodí se mnou Brigita
| milovat se do žita.
| A hned jak je konec tomu,
| spěchám za svou ženou domů.
| Pláče, že jsem necita.

Sabina
======

| Předtuchu má Sabina,
| že je v laně slabina.
| Na Ještědu neveřili,
| k řediteli nepustili.
| Utrhla se kabina.

Teodor
======

| Mladý lékař Teodor
| našel v našem městě mor.
| Stejně jako kdysi
| roznesly ho krysy.
| Yersinie nejsou fór.

Nina
====

| Po sexu mi říká Nina,
| že se těší na mimina.
| Čas je přímo nevhodný,
| říct jí, že jsem neplodný.
| To snad radši gilotina.

Beáta
=====

| Snažila se Beáta
| vyléčit má traumata:
| "Žil bys dobře a bez nesnáze,
| nebýt tvojí anální fáze."
| To zas byla debata.

Erik
====

| "Žalovat chci na Erika,
| povahu má hysterika.
| V milých slovech temný tón."
| "Správně má být 'histrion'!"
| "No vždyť říkám, to je on."

Zoe
===

| Vlezla v létě tajně Zoe
| v loděnici do kánoe.
| Teď se pevně drží madla,
| táhne ji to do zdymadla.
| Pomyslí si: "No, ty voe."

Šarlota
=======

| Zadřela na poli Šarlota
| agregát traktoru Kubota.
| Bylo tam maličko oleje.
| Myslela, že starý doleje.
| S volky to teď bude robota. 

Den vzniku Československa
=========================

| Na den vzniku Československa,
| jedu zkoumat krásy Blanenska.
| Tam kde stojí v lese hájovna,
| tam jsem šlápl přímo do hovna.
| Příště pojedu radši do Hřenska.

Alfréd
======

| Společně s bratrem Alfrédem
| sereme se tu s mopedem.
| Startér točí, jiskru hází,
| pořád nám to nevychází.
| Akorát do řiti pojedem.

Sylva 
=====

| Kamarádka Sylva
| zakoupila si lva.
| Nebyl příliš přítulný,
| tak šel za trest do kůlny.
| Prý to tam má útulný.


Silvie
======

| Moje guru Silvie
| nejí ani nepije.
| Prý, že žije z prány
| touží do nirvány.
| Vlastně ani nežije.


Tadeáš
======

| Přišel k milé Tadeáš,
| říká: "Lásko, tu mě máš."
| Její hlas tu zazněl ploše:
| "Nezouvej se a běž s košem!
| Potom skříňky přiděláš."


Štěpánka
========

| Rusovlasou Štěpánku
| potkal jsem tam u stánků.
| Ač jsem u ní hledal spásu,
| našel jsem jen levnou krásu.
| V saténovém župánku.

Felix
=====

| Se zvukařem Felixem
| stojím dlouho nad mixem.
| Celou obcí Strání-Květná
| ozývá se vazba zpětná.
| Něco dovnitř, více ven.

Tobiáš
======

| Vzali jednou Tobiáše
| na kolečko mariáše.
| Tichá sedma, štychy, esa,
| jejich srdce zkrátka plesá.
| Svlékli jej až do rubáše.

Hubert
======

| Ptali se doktora Huberta,
| jakože srdcaře, experta:
| "Jaké, že jsou sporty pravé,
| aby srdce bylo zdravé?"
| "Já jezdím na kole Liberta."

Karel
=====

| Na Orlík teď jede Karel,
| veze s sebou velký barel.
| Dneska byl to večer perný,
| je tu s ním i Ludvík Černý
| Námět na film? Na akvarel?

Karla
=====

| Moje první láska Karla
| skoro vůbec nezestárla.
| Skrze pátou lahev pivní
| čas se zdá být relativní,
| Karla stále atraktivní.

Miriam
======

| Jedináček Miriam
| rozjela se na Siam.
| Svěřila se mojí Lence,
| chce si najít sourozence.
| Kde už jinde, když ne tam?

Liběna
======

| Navrhuje Liběna:
| "Táto, co ta Výměna?
| Není třeba ekonoma -
| deset dní a stovák doma."
| Ve sklepě je zazděná.

Saskie
======

| Pohleď, to je Saskie
| na showroomu u Kie.
| Prodejce jde na ruku,
| slíbí dlouhou záruku.
| Snad si auto užije.

Bohumír
=======

| Předváděl se Bohumír,
| jak je skvělý mušketýr.
| Rozběhne se, mocně skočí,
| kolem sebe zbraní točí.
| Nabodnul se na rapír.

Bohumíra
========

| Po schodech jde Bohumíra
| na hrudi ji něco svírá.
| Osud jí dal těžkou dardu,
| vážný infarkt myokardu.
| Ze sanitky už jen zírá.

Bohdan
======

| "Co to chroupeš, Bohdane?"
| "Ale ... zelí kysané."
| Spiklenecky na mě kouk'
| pak hned pustil ostrý pšouk.
| Mizím, než mě ovane.


Evžen
=====

| "Podívej se, Evžene,
| prádlo má být složené!
| Co to tamhle vidím v rohu?
| Z toho se snad roznemohu.
| Ty trenky jsou kožené?"

Martin
======

| Doprovází Martina
| nerozlučná družina.
| Jede na svém bílém koni,
| veze vločky jako vloni.
| Tak nám zima začíná.

Benedikt
========

| Co měl asi Benedikt
| s Vatikánem za konflikt?
| Copak žvanil tenhle borec,
| že před týdnem, římský stolec,
| uvalil naň interdikt?

Tibor
=====

| Přihlásili Tibora
| do skautského tábora.
| Dítě prý je "zralý",
| tak si dneska balí.
| Spacák, ešus, čutora.

Sáva
====

| Můj bratranec Sáva
| dostudoval práva.
| Po patnácti letech,
| ženě a třech dětech.
| To je dobrá zpráva.

Leopold
=======

| Rozkazem měl Leopold
| majorovi vzdáti hold
| a jak prudce salutoval,
| major facku vyfasoval.
| Stálo ho to celý žold.

Otmar
=====

| Pozoruju Otmara,
| městem vleče soumara.
| Málo nafty. Zvíře jaksi
| jede už zas líp než taxi.
| Tradice to prastará.

Mahulena
========

| Konečně je Mahulena
| znovu čistě přebalena.
| Jen se mrknu na oblaka,
| slyším zase: "Tata kaka".
| Šmarjá, to je osmá plena.

Gertruda
========

| Stydím se za Gertrudu,
| že mi dělá ostudu.
| Na Karlově mostě
| oděna jen prostě
| recituje Nerudu.

Romana
======

| Hezká groupie Romana
| líbá v šatně frontmana.
| Nakonec i k sexu svolí,
| jenže ji to hrozně bolí.
| Domů pak jde zklamaná.

Alžběta
=======

| Jednou večer Alžběta:
| "Hele, padá kometa".
| Soused kleje za garáží,
| zklamaný je po baráži.
| Pak jde radši zametat.

Nikola
======

| Zvědavostí Nikola
| strčí nohu do kola.
| Následuje strašný pád,
| zuby musí sesbírat
| všude kolem dokola.

Albert
======

| Ráno našli Alberta.
| Z Palerma je, poberta.
| Dnes jej už nic nebolí,
| v těle broky se solí.
| Prolomená omerta.

Cecílie
=======

| Chodí ke mně Cecílie,
| hned jak městem půlnoc bije.
| Nikdo z přátel netuší,
| zpívává mi do uší.
| Valerián ve mně žije.

Klement
=======

| Moje víra, praví Klement,
| ta je pevná jako cement.
| Kdo ji se mnou nesdílí,
| soudruzi ho za chvíli
| zredukují na exkrement.

Emílie
======

| Moje žena Emílie
| hledá světem fosílie.
| Dneska může dělat haura,
| našla kosti vespersaura
| na pomezí Brazílie.

Kateřina
========

| Chtěl bych se svou Kateřinou
| strávit pár dní pod peřinou,
| hrát si s ní na anatoma,
| žena je však pořád doma.
| Zapíjím žal medovinou.

Artur
=====

| Když tak vidím Artura,
| připomíná pratura.
| Jenom když jsme spolu v Chebu,
| vypadá spíš jako zebu.
| Snad to dělá kontura.

Xenie
=====

| Ráno přijde Xenie,
| hned si kafe zalije.
| Vezme si ho do skladu
| za regály, dozadu.
| Tam se tajně zašije.

René
====

| Na verbuňcích neměl René
| vůbec mašle přežehlené.
| Ač měl tanec hodnotu,
| za krojovou čistotu
| "mosel však byt vylóčené."


Zina
====

| Uviděl jsem svoji Zinu
| vyfocenou v magazínu.
| Kdo jen tyhle fotky tvořil,
| vzal to, jak ji pánbůh stvořil.
| Přivedu je na mizinu.

Ondřej
======

| Doučovat Ondřeje,
| to jsou vážně galeje.
| Ať si není žádná bedna,
| ale neznat dva plus jedna?
| To mě teda omeje.

Iva
===

| U klavíru stojí Iva
| dneska jenom pro mě zpívá:
| "J'ai allumé le feu."
| A z toho srdce mé
| velkou láskou zahořívá.


Blanka
======

| Běží rychle domů Blanka
| praštila ji přední branka.
| V očích se jí zajiskřilo,
| kolem černo, potom bílo.
| Na čele jen malá ranka.

Svatoslav
=========

| Euroindián Svatoslav
| ve snu uviděl svoji squaw.
| Jak otevřel oči,
| stála nad tím Nšo-či.
| Zůstal chudera celý paf.

Barbora
=======

| Dostal jsem buchtu od Barbory
| prý, že je celá z rebarbory.
| Byly v ní nejspíše jakési spóry,
| ty se mi zahryzly do mikroflóry,
| trousím, kde mohu ... i do komory.

Jitka
=====

| Ulovil jsem krásku Jitku
| celkem dobře na kreditku.
| Teď bych toužil zmáčknout "edit".

| už jsem zůstal bez zážitku.

Mikuláš
=======

| Objednal jsem Mikuláše.
| Děti stály tiše, plaše.
| Poznal jsem, jak hrůzou ztuhly,
| hned jak vyndal kusy uhlí.
| Hnědá stekla na kamaše.

Benjamín
========

| Ten náš kocour Benjamín
| chodí spávat za komín.
| Jednou v noci, potichu,
| vzplála jiskra v kožichu.
| Letěl jako džavelín.

Ambrož
======

| Potkal jsem tlustého Ambrože
| hned jsem si vzpomenul na mrože.
| Odplivnul jsem si hned, protože
| jsem s tímhle člověkem na nože,
| neboť mi zkazil dvě soulože.

Květoslava
==========

| Ve Strážnici Květoslava
| rozhodla se hladit páva:
| "Proč mě strašíš jipkou?
| Chci být s milou slípkou!"
| Jenže páv byl jiná káva.

Vratislav
=========

| To zas jednou Vratislav
| pozoroval stádo krav:
| "Žije jenom stykem,
| kdo se zrodil býkem.
| Chtěl bych také býti brav."

Julie
=====

| Dnes večer se Julie
| líp než jindy umyje.
| V noci přijde Romeo,
| to zas bude rodeo.
| Osedlá ji. A hyjé.

Danuše
======

| Na malém balkónu Danuše
| pěstuje v truhlíku moruše.
| Přezrálé moruše nevábí.
| Doufá však v lehounké hedvábí,
| jakmile bource si přivábí.

Dana
====

| Plánuje si život Dana,
| za rok budu nejspíš vdaná.
| Aby mohli spolu žít,
| musí cit v ní zapálit.
| Tak si najde pyromana.

Simona
======

| Zkouší se nasoukat Simona
| do svého starého kimona,
| co dlouho leželo v šuplíku.
| Vypadá jak párek v rohlíku.
| Přesto to zní jako poklona.

Lucie
=====

| Nadhodím ženě své: "Lucie?
| Jak asi vypadá harpyje?"
| Na chvíli přemýšlí, metodicky,
| a potom odpoví lakonicky:
| "Ženská, co nechceš mít u pyje."

Lýdie
=====

| Zjistilo se u Lýdie,
| že má v krvi chlamýdie.
| Doktor jásá: "To je sen,
| já jsem našel nový kmen.
| To jsou totiž chlamlýdie."

Radan
=====

| "Radan."
| "Vladan."
| "Líbíš!"
| "Slíbíš?"
| "Zadán."

Radana
======

| Přišla si stěžovat Radana
| na svého třídního, na Dana.
| Dotkl se jejích citů,
| prokázal toxicitu,
| když řekl, že není nadaná.

Albína
======

| Vrtí se v sedačce Albína,
| že se jí nelíbí forbína:
| "Čekala jsem velké věci,
| zatím jsou to jenom kecy.
| A to sem jedem až ze Zlína."

Daniel
======

| Řidič bagru Daniel
| cestu k firmě zkrátit chtěl.
| Byl v tom ovšem malý háček,
| jak byl hloupý, nedbal značek.
| A pod mostem neprojel.

Miloslav
========

| Vypravil se Miloslav
| kolmo z Brodu na Čáslav.
| Už jak minul Kšely,
| zchvácený je celý.
| Raděj si na taxi máv'. 

Ester
=====

| Do hovoru vstoupí Ester:
| "Já mám asi sto pět sester."
| "Jistě budou fajnové."
| "Zapomeňte, pánové,
| ty jsou všechny řádové."


Dagmar
======

| "Co to hobby Dagmary?"
| "Chová doma nezmary."
| "To se na nich něco učí?"
| "Líbí se jí jak se pučí.
| Čučí na ni z almary."

Natálie
=======

| Vsadila se Natálie:
| "Já sa nikdy neopijem."
| Po pár chvílích "na bare"
| už je strašně kantáre.
| Na záchodě právě blije.


Šimon
=====

| Podezírám Šimona,
| že se mění v démona.
| Včera vběhl na faru,
| rozšlapal tam kytaru
| české značky Cremona.

Vlasta
======

| Chlubila se Vlasta,
| že je teďka rasta.
| Však já jsem si všimnul hned,
| že jí roste z nosu dread.
| Ustřihnout a basta.

Adam a Eva
==========

| Vejdou pod strom Adam, Eva.
| Eva zprava, Adam zleva:
| "Lásko, budou Vánoce!"
| "Jíme málo ovoce!
| Dej si jabko, to snad neva."

1. svátek vánoční
=================

| První svátek vánoční
| moje mužství k nebi ční
| velikosti kůlu.
| Bohužel mám smůlu.
| Žena jde dnes na noční.

Štěpán
======

| Odpoledne o Štěpánu
| dal jsem děcku marcipánu.
| Už je deset, ještě žije,
| má snad vagón energie.
| Zrovna mlátí do tympánu.

Žaneta
======

| Obíhá mě Žaneta
| jako hvězdu planeta.
| "Holka, nechci říkat fráze,
| zůstaň na oběžné dráze,
| nebo odleť do světa."

Bohumila
========

| Celý život Bohumila
| věřila, že bohu milá.
| Po smrti však spadla klec.
| Nabídli jí očistec.
| Prý si ještě polepšila.

Judita
======

| Hledí smutně Judita,
| pořád ještě nesvítá.
| Ke Schweinfurtu, hurá sláva,
| vidí cválat Břetislava.
| Romance jak vyšitá.

David
=====

| Brečela, že Davida,
| nevídá skrz kovida.
| Inteligent, členem v menze,
| chodí jen, když přijde penze.
| Takhle se to povídá.

Silvestr
========

| Dneska mě navštívil Silvestr,
| před domem zastavil harvestr,
| a přes plotek do zahrady
| přehodil mi ze tři klády.
| To mi prý vydrží semestr.

